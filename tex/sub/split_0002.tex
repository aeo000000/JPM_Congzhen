\part*{附錄}
\addcontentsline{toc}{part}{附錄}

\chapter*{金瓶梅詞話序}
\addcontentsline{toc}{chapter}{欣欣子《金瓶梅詞話序》}
\markboth{\titlename}{金瓶梅詞話序}


竊謂蘭陵笑笑生作《金瓶梅傳》，寄意於時俗，蓋有謂也。人有七情，憂鬱為甚。上智之士，與化俱生，霧散而氷裂，是故不必言矣。次焉者，亦知以理自排，不使為累。惟下焉者，既不能了於心胸，又無詩書道腴可以撥遣，然則不致於坐病者幾希！吾友笑笑生為此，爰罄平日所蘊者，著斯傳，凡一百囘。其中語句新奇，膾炙人口。無非明人倫、戒淫奔、分淑慝、化善惡，知盛衰消長之機，取報應輪迴之事，如在目前；始終如脈絡貫通，如萬絲迎風而不亂也。使觀者庶幾可以一哂而忘憂也。其中未免語涉俚俗，氣含脂粉。余則曰：不然。《關雎》之作，楽而不淫，哀而不傷。富與貴，人之所慕也，鮮有不至於淫者；哀與怨，人之所惡也，鮮有不至於傷者。吾嘗觀前代騷人，如盧景暉之《剪燈新話》、元微之之《鶯鶯傳》、趙君弼之《效顰集》、羅貫中之《水滸傳》、丘瓊山之《鍾情麗集》、盧梅湖之《懷春雅集》、周靜軒之《秉燭清談》，其後《如意傳》、《于湖記》，其間語句文確，讀者往往不能暢懷，不至終篇而掩棄之矣。此一傳者，雖市井之常談，閨房之碎語，使三尺童子聞之，如飫天漿而拔鯨牙，洞洞然易曉。雖不比古之集理趣，文墨綽有可觀。其它關繋世道風化，懲戒善惡，滌慮洗心，不無小補。譬如房中之事，人皆好之，人非堯舜聖賢，鮮不為所耽。富貴善良，人皆惡之，是以搖動人心，蕩其素志。觀其高堂大廈，雲窗霧閣，何深沉也；金屏綉褥，何羙麗也；鬢雲斜軃，春酥滿胸，何嬋娟也；雄鳳雌凰迭舞，何慇懃也；錦衣玉食，何侈費也；佳人才子，嘲風咏月，何綢繆也；鷄舌含香，唾圓流玉，何溢度也；一雙玉腕綰復綰，兩隻金蓮顛倒顛，何猛浪也。旣其樂矣，然楽極必悲生：如離别之機將興，憔悴之容必見者，所不能免也；折梅逢驛使，尺素寄魚書，所不能無也；患難迫切之中，顛沛流離之頃，所不能脫也；陷命於刀劔，所不能逃也；陽有王灋，幽有鬼神，所不能逭也。至於淫人妻子，妻子淫人，祸因惡積，福緣善慶，種種皆不出循環之機。故天有春夏秋冬，人有悲歡離合，莫怪其然也。合天時者，遠則子孫悠久，近則安享終身；逆天時者，身名罹喪，祸不旋踵。人之䖏世，雖不出乎世運代謝，然不經凶祸，不蒙耻辱者，亦幸矣。吾故曰：笑笑生作此傳者，蓋有所謂也。

\begin{quotation}
\raggedleft{欣欣子書於明賢里之軒\rightquadmargin}
\end{quotation}

